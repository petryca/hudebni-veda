<!DOCTYPE html>
<html>
<head>
  <meta charset="utf-8">
  <meta name="viewport" content="width=device-width, initial-scale=1">
  <title>HUDEBNÍ VĚDA | K uměleckým aktivitám, životu a dílu vojenského kapelníka Leopolda Kohouta v Prešově v letech 1883–1908</title>
  <script src="https://ajax.googleapis.com/ajax/libs/jquery/3.3.1/jquery.min.js"></script>
  <script src="../../assets/jquery.smooth-scroll.min.js"></script>
  <script src="../../assets/app.js"></script>
  <link rel="stylesheet" href="../../assets/style.css">
</head>
<body>
  <header>
  <a href="../../index.html"><img src="../../media/logo.jpg" alt="Hudební Věda"></a>
  <nav>
    <ul>
      <li><a href="../../index.html">Aktuální číslo</a></li>
      <li><a href="../../archiv.html">Archiv</a></li>
      <li><a href="../../o-casopisu.html">O časopisu</a></li>
      <li><a href="../../pro-autory.html">Pro autory</a></li>
      <li><a href="../../pro-ctenare.html">Pro čtenáře</a></li>
    </ul>
  </nav>
  </header>
<section id="article">
  <div>
  </div>
  <div>

    <article id="cs" lang="cs">

      <h1>K uměleckým aktivitám, životu a dílu vojenského kapelníka Leopolda Kohouta v Prešově v letech 1883–1908</h1>

      <h2 class="summary">shrnutí článku</h2>

      <p class="author">Slávka Kopčáková</p>

      <p>Studie přináší nové informace o životě a skladatelské činnosti vojenského kapelníka Leopolda Kohouta (1857–1918). Hudebník působil ve východní části Horních Uher, v posádkovém městě Prešov, jako kapelník 67. pěšího pluku (se štábem ve Vídni) císařské a královské Rakousko-uherské monarchie v letech 1883–1908.</p>

      <p>Leopold Kohout se narodil 24. 7. 1857 v české Jaroměři, od roku 1869 studoval hru na varhany na Pražské varhanické škole (Ústav ku vzdělání varhaníků a ředitelů kůru) v Praze. Do vojenské služby vstoupil v roce 1874, od roku 1882 byl kapelníkem 67. c. a k. pěšího pluku, který měl mezi lety 1883–1908 sídlo v Prešově. Současně jsou to také roky Kohoutova působení v tomto městě. Od konce roku 1910 žil v Karviné, kde také zemřel. Informace biografického charakteru jsme zpřesňovali zejména na základě výzkumu archivních materiálů v Österreichische Staatsarchiv, Kriegsarchiv Wien a Militärkapellmeister-Pensionsverein (Penzijním spolku vojenských kapelníků se sídlem ve Vídni).</p>

      <p>Prešov byl jedním ze sedmi slovenských posádkových měst monarchie disponující dvěma vojenskými orchestry. Umělecká činnost vojenských hudebníků a jejich participace na dobových koncertních produkcích v Prešově byla úzce propojena se spolkovými hudebně kulturními aktivitami Széchényiho kruhu (Széchényikör) a je doložitelná výlučně ve vazbě na umělecké aktivity a akce spolku. Skutečná spolupráce vojenského kapelníka se spolkem začíná v roce 1884. V 80. a 90. letech 19. století vojenský orchestr účinkoval na většině koncertů spolku (nikoli ovšem na všech).</p>

      <p>Leopold Kohout byl výborným instrumentalistou, ovládal hru na housle a na klavír na úrovni prezentace koncertních skladeb (sólo, komorní hra). Se svým orchestrem prezentoval díla významných skladatelů raného romantismu, novoromantismu, soudobých vojenských kapelníků, skladatelů zábavné hudby, sledoval aktuální trendy v hudební produkci.</p>

      <p>Článek přináší i všeobecnější úvahy o charakteru hudebního života větších měst monarchie na sklonku 19. století, který byl výrazně utvářený a dynamizovaný právě přítomností vojenských orchestrů. Nejdůležitějším výsledkem výzkumu je pokus o sestavení (i když fragmentární) soupisu hudebních děl Leopolda Kohouta. Shromáždili jsme indicie o reálném autorství tří orchestrálních předeher, čtyř tanečních skladeb, jednoho operního díla, jedné kompozice duchovní hudby, pěti úprav hudebních skladeb jiných autorů a salonních písní, jednoho pochodu pro pluky.</p>

      <p class="action"><a href="../../pro-ctenare.html">Kompletní text k tomuto článku najdete v tištěném vydání Hudební vědy 1/2019</a></p>

    </article>

  </div>
</section>
<footer>

  <div>
  <p>HUDEBNÍ VĚDA</p>
  <p>MUSICOLOGY<p>
  <p>MUSIKWISSENSCHAFT<p>
  </div>

  <div>
  <p>&copy; Ústav dějin umění, Akademie věd České republiky, v. v. i.</p>
  <p>Husova 4, 110 00 Praha 1</p>
  <p>Adresa redakce: oddělení muzikologie ÚDU AV ČR, Puškinovo nám. 9, 160 00 Praha 6
  <p>e-mail: hudebni.veda.at.udu.cas.cz</p>
  <p>Magazine graphic design: Jan Šerých | Web design: David Petryca</p>
  <p><a href="https://cs-cz.facebook.com/UDU.AVCR">Facebook</a></p>
  </div>

</footer>
</body>
</html>
