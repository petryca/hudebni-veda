<!DOCTYPE html>
<html>
<head>
  <meta charset="utf-8">
  <meta name="viewport" content="width=device-width, initial-scale=1">
  <title>HUDEBNÍ VĚDA | Josef Suk – Universal-Edition Wien. Kritická edice korespondence</title>
  <script src="https://ajax.googleapis.com/ajax/libs/jquery/3.3.1/jquery.min.js"></script>
  <script src="../../assets/jquery.smooth-scroll.min.js"></script>
  <script src="../../assets/app.js"></script>
  <link rel="stylesheet" href="../../assets/style.css">
</head>
<body>
  <header>
  <a href="../../index.html"><img src="../../media/logo.jpg" alt="Hudební Věda"></a>
  <nav>
    <ul>
      <li><a href="../../index.html">Aktuální číslo</a></li>
      <li><a href="../../archiv.html">Archiv</a></li>
      <li><a href="../../o-casopisu.html">O časopisu</a></li>
      <li><a href="../../pro-autory.html">Pro autory</a></li>
      <li><a href="../../pro-ctenare.html">Pro čtenáře</a></li>
    </ul>
  </nav>
  </header>
<section id="article">
  <div>
  </div>
  <div>

    <article id="cs" lang="cs">

      <h1>Josef Suk – Universal-Edition Wien. Kritická edice korespondence</h1>

      <h2 class="summary">shrnutí článku</h2>

      <p class="author">Lenka Křupková</p>

      <p>Kritická edice korespondence Josefa Suka s nakladatelstvím Universal-Edition Wien představuje soubor dosud nepublikovaných dopisů, dnes uložených v rukopisné sbírce Wienbibliothek im Rathaus. Korespondence vysvětluje okolnosti spjaté s vydáním Sukova díla <i>Pohádka léta</i>, hudební básně pro velký orchestr op. 29, jediného Sukova díla, které v Univerzální edici vyšlo. Německy psané dopisy jsou v edici rovněž přeloženy do češtiny a opatřeny kritickými komentáři. Edici předchází studie, jejíž úvodní partie přináší přehled Sukovy spolupráce s nakladateli do vzniku samostatného Československa. V následujících částech je věnována pozornost smluvním podmínkám a procesu vydání <i>Pohádky léta</i>. Autorka si klade otázku, proč k další spolupráci s renomovaným vídeňským nakladatelem, o jehož spolupráci měl Josef Suk na počátku eminentní zájem, nedošlo. Odpověď mimo jiné hledá v přijetí díla po premiérovém vídeňském provedení díla v listopadu 1910 v podání Tonkünstler-Orchester Wien za řízení Oskara Nedbala. Přestože recenzenti většinou pozitivně hodnotí odvážnou harmonii a zvukovou stránku díla, skladatele oceňují především za jeho dřívější díla. Zvláště konzervativně orientovaní kritici spatřují v moderních hudebních prostředcích skladatelovo směřování nesprávným směrem a např. Julius Korngold v souvislosti s tímto dílem označuje Suka za „pomýleného umělce“. Zdá se, že právě tyto atributy Sukova díla, jimiž se dostává do blízkosti Arnolda Schönberga, s nímž Univerzální edice ve stejné době rovněž zahájila spolupráci, měly být pro nakladatelství orientovaného na soudobou progresivní hudbu zvláště atraktivní. Jako nejpravděpodobnější vysvětlení ukončení vztahu mezi skladatelem a nakladatelstvím se proto jeví osobní rozhodnutí Josefa Suka, jenž nebyl spokojen s kvalitou vydání svého díla, které vyšlo v levnější autografované edici. Paralelně s <i>Pohádkou léta</i> Univerzální edice vydala v nákladné a reprezentativní formě symfonickou báseň <i>V Tatrách</i> Vítězslava Nováka, Sukova generačního souputníka, spolužáka z Dvořákovy třídy, ale také skladatelského konkurenta.</p>

      <p><b>Klíčová slova:</b> kritická edice; korespondence; Josef Suk; Universal-Edition Wien; Pohádka léta</p>

      <p>Kompletní text k tomuto  článku najdete v tištěném vydání Hudební vědy 3/2021.</p>

    </article>

  </div>
</section>
<footer>

  <div>
  <p>HUDEBNÍ VĚDA</p>
  <p>MUSICOLOGY<p>
  <p>MUSIKWISSENSCHAFT<p>
  </div>

  <div>
  <p>&copy; Ústav dějin umění, Akademie věd České republiky, v. v. i.</p>
  <p>Husova 4, 110 00 Praha 1</p>
  <p>Adresa redakce: oddělení muzikologie ÚDU AV ČR, Puškinovo nám. 9, 160 00 Praha 6
  <p>e-mail: hudebni.veda.at.udu.cas.cz</p>
  <p>Magazine graphic design: Jan Šerých | Web design: David Petryca</p>
  <p><a href="https://cs-cz.facebook.com/UDU.AVCR">Facebook</a></p>
  </div>

</footer>
</body>
</html>
